+-------------------------------+
| |ingv_logo_text_two_lines|    |
+-------------------------------+


##############################################################################
Politica sull'Accesso Aperto ai contributi della ricerca scientifica dell'INGV
##############################################################################

INDICE

Premessa

Art. 1 Definizioni

Art. 2 Politica sull'Accesso Aperto

Art. 3 Gestione dell'archivio

Art. 4 Deposito nell'Archivio istituzionale, modello “via verde”

Art. 5 Pubblicazione di contributi ad accesso aperto, modello “via
aurea”

Art. 6 Monitoraggio dell'attuazione della politica sui contributi alla
ricerca

Art. 7 Disposizioni finali

Premessa
--------

L'INGV, in coerenza con gli obiettivi istituzionali, promuove e svolge
attività di ricerca sui processi naturali del sistema Terra che si
suddividono nelle tre macro aree di riferimento Terremoti, Vulcani,
Ambiente.

Il presente documento, ai sensi del Decreto Legislativo n. 218/2016,
recepisce la Raccomandazione della Commissione Europea dell'11 marzo
2005 relativa alla Carta Europea dei Ricercatori e al Codice di Condotta
per l'Assunzione dei Ricercatori (2005/251/CE) con particolare riguardo
alle previsioni relative alla libertà di ricerca, diffusione e
valorizzazione delle ricerche, tutela della proprietà intellettuale.

La sottoscrizione dell'Ente del Position Statement sull'Accesso Aperto
ai risultati della ricerca scientifica in Italia nel marzo 2013 riflette
l'impegno dell'INGV di aderire ai Principi dell'Accesso Aperto contenuti
nella Dichiarazione di Berlino del 2003 sull'accesso aperto alla
letteratura scientifica (Berlin Declaration on Open Access to Knowledge
in the Sciences and Humanities) per sostenere e promuovere il principio
dell'Accesso aperto.

Facendo seguito all'approvazione dei Principi della Politica dei dati
INGV [1]_, è emersa la necessità di analizzare e regolamentare la
gestione della letteratura scientifica separatamente rispetto ai dati
scientifici in virtù delle rispettive peculiarità e specificità.

L'elaborazione della presente Policy è volta a fissare atti di indirizzo
politico-gestionale relativo alle pubblicazioni e assolve essenzialmente
a finalità di:

-  visibilità alla ricerca scientifica INGV;

-  promozione e attuazione dell'Open Access;

-  rispetto dell'impegno sottoscritto nel maggio 2013 nel Position
   Statement sull'Accesso Aperto ai risultati della ricerca scientifica
   in Italia;

-  adempimento alla normativa nazionale e comunitaria, definendo
   tempistica e modalità per ottemperare agli obblighi di legge.

L'Accesso Aperto risponde agli alti valori costituzionali di promozione
dello sviluppo della cultura e della ricerca scientifica e tecnica,
nonché di tutela della libertà di ricerca. In particolare, esso mira a
potenziare la disseminazione su scala internazionale della ricerca
scientifica, a rendere accessibili i prodotti della ricerca a soggetti
privi di accesso ai sistemi di distribuzione a pagamento, a comprimere
il tasso di duplicazione degli studi scientifici, a rafforzare la
ricerca interdisciplinare, il trasferimento della conoscenza alle
imprese e la trasparenza verso la cittadinanza, a rendere più efficiente
l'uso di contributi scientifici a fini didattici, a garantire la
conservazione nel tempo della produzione scientifica.

L'INGV si impegna ad attuare una adeguata pianificazione finanziaria
rivolta a perseguire le finalità sopra descritte e per onorare gli
impegni sottoscritti.

Art. 1 - Definizioni
--------------------

**Ente o INGV**. L'Istituto Nazionale di Geofisica e Vulcanologia.

**Autore**. Il creatore dell'opera, come personale dell'INGV, con
contratto a tempo indeterminato o determinato, personale associato,
ovvero titolari di assegno di ricerca o borse di studio, incluse quelle
di dottorato, o personale dipendente con qualunque forma contrattuale,
che sia autore o coautore anche insieme a uno o più soggetti esterni
all'INGV di un'opera dell'ingegno che costituisce Contributo della
ricerca scientifica.

**Commissione per l'accesso aperto ai Contributi della ricerca
scientifica o Commissione**. La commissione istituita dalla presente
policy all'interno dell'Ufficio di Coordinamento, istituito con delibera
del CdA n.232/2016.

**Autoarchiviazione**. Ai fini della presente policy, il deposito da
parte di un autore dell'Ente di un Contributo della ricerca scientifica
nell'Archivio istituzionale.

Archivio istituzionale dei prodotti della ricerca scientifica o
Archivio. L'archivio istituzionale *Earth-Prints* destinato a ricevere:

-  i metadati bibliografici descrittivi del Contributo;

-  l'autoarchiviazione del contributo in versione accettata o pubblicata
   dall'editore nel migliore formato possibile.

    L'accesso all'Archivio e ai suoi contenuti verrà definito, nel
    rispetto delle regole del copyright, in funzione dei possibili
    utilizzi, p.es.:

-  accesso ai soli metadati bibliografici;

-  accesso riservato agli Organi per procedure valutative a livello
   locale e nazionale;

-  accesso gratuito.

**Accesso gratuito**. La pubblicazione di un Contributo della ricerca
scientifica accompagnata dalla concessione gratuita, irrevocabile ed
universale a tutti gli utilizzatori del diritto d'accesso, in conformità
alle disposizioni di legge e dei contratti sottoscritti tra autore ed
editore.

**Contributo della ricerca scientifica o Contributo**. Qualsiasi testo
comprensivo dei dati e informazioni accessorie quali immagini, video,
tabelle, disegni, e formule, accettato o pubblicato su riviste o collane
a valenza scientifica e comprende, a titolo esemplificativo, articoli di
riviste scientifiche, atti di convegno, poster, presentazioni,
monografie e capitoli di libri, tesi di dottorato, cataloghi di mostre,
edizioni di scavi, edizioni critiche o curatele di libri contenenti i
risultati di progetti scientifici, testi brevettuali, carte geologiche e
geografiche.

**Metadati**. I metadati di base (descrittivi e bibliografici) di un
Contributo e i metadati legati al contesto di appartenenza dell'autore/i
(ad es. informazioni amministrativo- gestionali relative ad afferenza ad
una struttura, SSD, etc.).

**Versione digitale editoriale**. La versione digitale del Contributo
della letteratura scientifica editata e pubblicata dall'editore di
pubblicazioni a carattere scientifico.

**Versione digitale referata**. La versione digitale definitiva
accettata dall'editore di pubblicazioni a carattere scientifico che
integra i risultati del processo di referaggio e non presenta loghi o
marchi del medesimo editore (layout editoriale).

**Pubblicazione ad accesso aperto**. Contributo della letteratura
scientifica pubblicato già in origine ad Accesso aperto, in “via aurea”
(“*gold road”*), in una rivista o altra sede editoriale a carattere
scientifico, quale una collana di libri.

Art. 2 - Politica sull'accesso aperto
-------------------------------------

La presente politica viene redatta in applicazione della Raccomandazione
della Commissione UE del 17 luglio 2012 sull'accesso all'informazione
scientifica e sulla sua conservazione (2012/417/UE) [2]_. Il documento
tiene anche conto di quanto dispone l'art. 4, comma 2 e 4, del DL n.
91/2013 convertito con modifiche in L. n. 112/2013 [3]_.

L'INGV assicura l'Accesso Aperto alle pubblicazioni prodotte nell'ambito
delle proprie attività di ricerca.

Le disposizioni sull'Open Access prevedono due livelli: la “via verde”
(*“green road”*), ovvero l'autoarchiviazione dei metadati di un
contributo scientifico, accompagnata dal testo completo e dalla
concessione gratuita, irrevocabile ed universale a tutti gli
utilizzatori del diritto di accesso;

o la “via aurea”, ovvero la pubblicazione di contributi scientifici in
sedi editoriali ad accesso aperto.

L'INGV si impegna nell'attuazione della “via verde” e della “via aurea”,
allo scopo di disseminare i contributi scientifici dei propri
ricercatori, rendendoli accessibili al di fuori dei circuiti editoriali
commerciali, compatibilmente con il rispetto delle norme sui diritti di
autore, consentendo altresì al proprio archivio istituzionale di entrare
in rete con gli archivi istituzionali di altri istituti di ricerca e
università conformi ai Principi dell'Accesso Aperto e relativi standard
per l'interoperabilità. Oltre all'autoarchiviazione, l'INGV promuove le
pubblicazioni ad accesso aperto, ovvero alla “via aurea” attraverso la
rivista internazionale *Annals of Geophysics* e le collane editoriali
INGV in cui pubblicano contributi scientifici ad accesso aperto.

Come riportato dal proprio Codice di comportamento dei dipendenti
emanato nel 2015 (art.3), l'Ente contrasta il plagio e si riserva di
verificare con i mezzi più opportuni l'originalità delle opere inserite
nell'Archivio.

Art. 3 - Gestione dell'archivio istituzionale
---------------------------------------------

La gestione dell'archivio istituzionale è demandata all'Ufficio di
Coordinamento che metterà a disposizione risorse umane e tecnologiche
adeguate costituendo una Commissione dedicata che si dovrà coordinare
con i vertici dell'Ente per quanto riguarda le tematiche legate all'Open
Access. Tale Commissione dovrà essere composta da personale esperto del
settore bibliotecario, del settore legale e personale dell'Ufficio
Coordinamento.

*Earth-Prints* è l'Archivio istituzionale dei Contributi della ricerca
scientifica dell'Istituto Nazionale di Geofisica e Vulcanologia.

L'Archivio è dotato di funzionalità avanzate per la registrazione, la
certificazione, la diffusione e la conservazione nel tempo dei
Contributi.

L'Archivio riflette i Principi del Position Statement e della Politica
dei Dati INGV. L'Archivio risponde alle migliori pratiche e agli
standard tecnici internazionali per la conservazione nel tempo dei
Contributi.

Art. 4 - Deposito nell'archivio istituzionale, modello “via verde”
------------------------------------------------------------------

Nel momento in cui l'Autore ha notizia della pubblicazione del proprio
Contributo da parte di una rivista o altra sede editoriale, o della sua
accettazione da parte dell'editore, è tenuto ad avviare l'iter di
deposito del Contributo, seguendo le indicazioni riportate sul sito web
*Earth-Prints*, entro e non oltre i 18 mesi dalla prima pubblicazione
conformemente a quanto stabilito nel comma 4 della L. 112/2013.

L'Autore è tenuto a informarsi su quali diritti ha ceduto all'editore,
prima di procedere al deposito del Contributo.

All'atto dell'inserimento del Contributo nell'Archivio istituzionale
l'Autore:

-  dichiara di aver rispettato i vincoli sottoscritti nell'accordo
   siglato con l'editore;

-  fornisce indicazioni sulla immediata accessibilità o meno (es.:
   periodo di embargo) del contributo e deve accettare integralmente le
   condizioni e i termini stabiliti nella licenza di *Earth-Prints;*

La Commissione si riserva di verificare periodicamente e monitorare la
correttezza delle procedure di deposito.

L'INGV farà quanto possibile per rendere ad accesso aperto tutti i
Contributi depositati nell'Archivio.

Qualora la versione digitale editoriale non possa essere resa pubblica,
l'Autore deposita nell'Archivio istituzionale la “versione digitale
referata” del Contributo.

Art. 5 - Pubblicazione di contributi ad accesso aperto, modello “via aurea”
---------------------------------------------------------------------------

L'INGV attua la “via aurea” con le proprie riviste e collane editoriali:
*Annals of Geophysics*, Quaderni di Geofisica, Rapporti tecnici INGV e
Miscellanea INGV.

L'INGV rende disponibili le proprie riviste e collane editoriali
liberamente accessibili sui rispettivi siti web dedicati:

-  Earth-Prints, su
   `*http://www.earth-prints.org/* <http://www.earth-prints.org/>`__

-  Quaderni di Geofisica, Rapporti tecnici INGV e Miscellanea INGV, su
   `*http://istituto.ingv.it/l-ingv/Altra editoria
   INGV/* <http://istituto.ingv.it/l-ingv/Altra_editoria_INGV/>`__

Art. 6 - Monitoraggio dell'attuazione della politica sui contributi alla ricerca
--------------------------------------------------------------------------------

La Commissione monitora costantemente lo stato di corretta attuazione
della presente politica sia con riferimento al deposito e alla
pubblicazione dei Contributi sull'Archivio istituzionale, sia con
riferimento alle Pubblicazioni ad accesso aperto pubblicate sulle
proprie riviste. La Commissione produce entro il 31 dicembre di ciascun
anno un rapporto sullo stato di attuazione della presente politica
suggerendo azioni correttive e integrative atte a migliorarne
l'efficacia.

L'Ente, tramite la Commissione, promuove la stipulazione di accordi con
editori finalizzati alla più ampia possibilità di distribuire in tempi
brevi i risultati della ricerca tramite l'archivio istituzionale
*Earth-Prints*.

L'Ufficio di Coordinamento con l'ausilio della Commissione, organizza
iniziative di formazione periodiche sull'Accesso Aperto destinate agli
Autori, nonché eventi pubblici, quali convegni e seminari, di
sensibilizzazione sul principio dell'Accesso Aperto, promuovendo al
contempo il proprio archivio istituzionale *Earth-Prints*.

Art. 7 - Disposizioni finali
----------------------------

La presente politica di gestione dei contributi alla ricerca dell'INGV
entra in vigore a seguito dell'approvazione del Consiglio di
Amministrazione e dalla data della Delibera del CDA.

Per quanto non espressamente previsto si rinvia alla vigente normativa
ed alle future circolari emanate della Commissione.

.. [1]
   Decreto del Presidente n. 200 del 26/04/2016

.. [2]
   in GUCE L 194/39 del 21 luglio 2012 in una nota nella quale, la
   Commissione UE chiede, per il tramite degli Stati membri, alle
   istituzioni accademiche di definire e attuare politiche per la
   diffusione delle pubblicazioni scientifiche e l'accesso aperto alle
   stesse nonché politiche per la conservazione a lungo termine delle
   pubblicazioni scientifiche;

.. [3]
   L. 112/2013, Comma 4 secondo cui I soggetti pubblici preposti
   all'erogazione o alla gestione dei finanziamenti della ricerca
   scientifica adottano, nella loro autonomia le misure necessarie per
   la promozione dell'accesso aperto...
